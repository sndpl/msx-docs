                        W A A R O M   M O D U L A - 2 ?


          Op  de vorige  Special had  ik aangekondigd een cursus Turbo
          Pascal  te  starten. Dat  deed ik  eigenlijk bij  gebrek aan
          beter, want  ik had liever een Modula-2 cursus aangekondigd.
          Ik  dacht toen dat er helaas geen Modula-2 compiler was voor
          MSX, zodat we het dan maar met Turbo Pascal moesten doen.

          Een paar  maanden later  zag ik opeens een Modula-2 compiler
          in  Mari's Games  BBS, die ik natuurlijk meteen heb gedownd.
          Dit bleek Turbo Modula-2 van Borland te zijn!


                                     F A N

          Ik ben  een echte Modula-2 fan! De voordelen van Modula-2 en
          Pascal  zijn dat  het eigenlijk  de enige bekende talen zijn
          die speciaal  bedoeld zijn voor gestructureerd programmeren.
          Natuurlijk  kun je  ook met  Modula-2 en Pascal nog knoeien,
          maar de  talen nodigen  in principe  uit tot netheid. Dit in
          tegenstelling  tot C,  waarin de  meeste programmeurs er een
          onleesbare puinhoop van maken.

          En  waarom kies  ik dan  voor Modula-2  en niet voor Pascal?
          Beide talen  zijn door Niklaus Wirth ontworpen en lijken dan
          ook  vrij veel  op elkaar. Wirth heeft Modula-2 echter later
          ontworpen dan  Pascal, waarbij  hij een  groot aantal minder
          sterke  punten in  het ontwerp  van Pascal  heeft verbeterd.
          Borland  heeft  een aantal  voordelen van  Turbo Pascal  ten
          opzichte  van   standaard  Pascal   overigens  van  Modula-2
          afgekeken!


                               V O O R D E L E N

          De  voordelen  van Modula-2  ten opzichte  van Turbo  Pascal
          zijn:

          - Modula-2 werkt  met modules,  waardoor op een zeer handige
            wijze  modulair  kan  worden  geprogrammeerd.  De  modules
            worden apart  gecompileerd, als  je iets  veranderd in een
            module hoeven de andere modules dus niet opnieuw te worden
            gecompileerd! (Bij  Turbo Pascal is dat wel zo.) Bovendien
            worden  alleen de procedures die je werkelijk gebruikt uit
            de module  geï¿½mporteerd, zodat  de executable niet onnodig
            groot wordt.
          - De  structuur  van  IF,  WHILE,  etc.  statements  is  bij
            Modula-2  veel  logischer  waardoor  je  veel  minder snel
            fouten maakt dan bij Turbo Pascal.
          - Het maakt  bij Modula-2  niet uit  in welke volgorde je de
            procedures  zet,  terwijl  Turbo  Pascal een  (onlogische)
            volgorde oplegt  (namelijk dat  procedures die  vanuit een
            andere procedure  worden aangeroepen erboven moeten staan,
            eronder is logischer omdat je topdown programmeert).
          - Modula-2 is  case-sensitive en  alle gereserveerde woorden
            moeten met  hoofdletters worden  geschreven. Voor sommigen
            lijkt dit  misschien een  nadeel, maar het is bijvoorbeeld
            erg  handig om  een variabele  Char van  het type  CHAR te
            hebben (dat  kan bij  Turbo Pascal niet omdat Turbo Pascal
            geen verschil  maakt tussen  hoofd- en  kleine letters) en
            het maakt  de programma's  beter leesbaar.  Ik schrijf  in
            Turbo   Pascal   ook   alle   gereserveerde   woorden   in
            hoofdletters,  maar  helaas  behoor  ik  daarmee  tot  een
            minderheid.
          - Genest  commentaar mag  in Modula-2 wel en in Turbo Pascal
            niet.  Dit is  erg vervelend bij Turbo Pascal, als je daar
            een flink stuk van je source tussen {} wilt zetten kan dat
            alleen als er geen commentaar in voorkomt.
          - Modula-2   heeft  'open  array'  parameters,  waardoor  je
            makkelijker universele procedures kunt maken voor arrays.
          - De  stapgrootte van  een FOR-loop is bij Modula-2 variabel
            (bij Turbo Pascal zijn alleen +1 en -1 mogelijk).

          Er zijn  nog wel  meer verschillen/voordelen  te noemen maar
          deze  lijst  lijkt  me wel  voldoende reden  om Modula-2  te
          prefereren boven Turbo Pascal.


                                  N A D E E L

          Eigenlijk  het enige  nadeel van  Modula-2 ten  opzichte van
          Turbo Pascal  is dat  Turbo Pascal veel meer wordt gebruikt.
          Dit heeft als gevolg dat er meer aandacht voor is in de vorm
          van cursussen in tijdschriften, boeken en libraries.

          Maar  als dit  een reden  zou zijn  om toch  Turbo Pascal te
          gebruiken, dan  vraag ik  me af waarom er nog MSX gebruikers
          zijn. Er zijn immers veel meer PC-gebruikers...


                            A L L E E N   T E K S T

          Ik  hoor  vaak van  andere MSX'ers:  ik programmeer  niet in
          Turbo Pascal  omdat je  dan geen grafische instructies hebt.
          Je   kunt  alleen   maar  met   (trage)  READ/WRITE  op  een
          tekstscherm werken. Dit zelfde 'nadeel' geldt ook voor Turbo
          Modula-2.

          Maar  natuurlijk  kun  je  een library  maken met  grafische
          instructies, en  dat is  wat ik  binnenkort ga  doen. Dus op
          Sunrise  Special #7 kun je een flinke library verwachten met
          een grote hoeveelheid handige routines voor de VDP, zodat je
          Modula-2 dan ook voor grafische dingen kunt gebruiken.

          Kortom,  ik hoop  dat een  groot aantal  van jullie over zal
          stappen op Modula-2!

                                                          Stefan Boer
